# Complexe getallen

Wiskunde heeft geen eindpunt, het is een actief onderzoeksgebied met vele praktische toepassingen. Misschien is wiskunde wel begonnen met tellen. Aan de behoefte om te tellen danken we de natuurlijke getallen $\mathbb{N_0}=0, 1, 2, 3, \ldots$. Hoeveel balen hooi zijn er op voorraad? Hoeveel schapen en kippen hebben wij? Maar het blijft geen feest, er zijn ook tekorten. Om daarmee te rekenen zijn negatieve getallen best handig. Zo kregen we de verzameling van gehele getallen $\mathbb{Z}=\ldots, -3, -2, -1, 0, 1, 2, 3, \ldots$. 

Op de basisschool leerde jij over delingen. Wanneer we vijf door twee delen, krijgen we twee rest één. Op zich prima, maar om te rekenen met deze getallen zijn breuken handiger! De verzameling van alle getallen inclusief breuken heet de rationale getallen $\mathbb{Q}$. Op de middelbare school leerde je dan weer over kwadraten en hun inverse: wortels. Die uitkomsten zijn (meestal) niet te schrijven als breuk. Ondertussen bereiken we de verzameling van reële getallen $\mathbb{R}$. Daar behoort ook $\pi$ toe. 

Een groot aantal problemen binnen de wiskunde vereist het oplossen van vergelijkingen of ongelijkheden. Het aantal oplossingen van een vergelijking hangt af van een keuze: welke getallen gaan we gebruiken? In de natuurlijke getallan $\mathbb{N}$ heeft de vergelijking $x+1=0$ bijvoorbeeld geen oplossingen. Want de oplossing $x=-1$ behoort tot de verzameling van gehele getallen $\mathbb{Z}$. Bedenk zelf eens een vergelijking die je kunt oplossen en ga na in welke verzameling de oplossingen thuishoren. Een andere situatie zonder oplossingen kwamen we tegen bij kwadratische vergelijkingen. De vergelijking $x^2+4=0$ heeft geen oplossingen, want bij $x^2=-4$ kunnen we geen worteltrekken, omdat het rechterlid een negatief getal is. Of je zou ook de discriminant van $x^2-4x+10=0$ kunnen bepalen: $D=16-40=-24$. Omdat $D<0$ waren er dan geen oplossingen. Nou ja, in welke verzameling getallen dan? De grootste verzameling die je tot nu toe kent is die van de reële getallen.

Zijn er meer getallen? Wat is überhaupt een getal? Jeetje, dan gaan we wel erg diep hoor. Zoals je hierboven leest, zou je kunnen stellen dat getallen oplossingen van vergelijkingen zijn. En dat nieuwe verzamelingen getallen ons nieuwe oplossingen van vergelijkingen kunnen geven. Voor het werken met getallen hebben we allerlei regels en vaardigheden geleerd. Die hoorden dan bij die soort getallen. We leerden regels over breuken, negatieve getallen en wortels, die soms algemeen (voor alle getallen) en dan weer specifiek waren. 

Er is in de geschiedenis vaak genoeg weerstand geweest tegen nieuwe soorten getallen. Want _nul_ bestaat toch helemaal niet? Eindeloze discussies. En negatieve getallen, daar waren de Babyloniërs bang voor! Zelf heb je misschien ook wel eens het achterhoofd gekrabt als je leerde over de verschillende soorten getallen. Ze zijn sterk verweven met hoe wij als mensen denken. Maar een ding is duidelijk: als een verzameling getallen een praktisch nut had, dan was de acceptatie dichtbij.

In dit hoofdstuk leer je een nieuwe verzameling getallen: de complexe getallen. Daarmee kunnen we meer soorten vergelijkingen oplossingen, krijgen we nieuwe getallen met hun eigen rekenregels en bijzonderheden. Die ontdekkingstocht begint bij de volgende vraag: wat als er een getal is, dat in het kwadraat min één geeft? Dat kan toch niet, want een kwadraat is altijd positief #weerstand. Vanaf nu spreken we af dat $i^2=-1$ wel bestaat. En dan gaan we zien wat dat ons brengt. Ten eerste kunnen we daarmee $-25$ schrijven als $25i^2$. En als we dan $\sqrt{-25}$ willen berekenen, beschikken we nu over een oplossing: $\sqrt{25i^2}=\sqrt{25}\sqrt{i^2}=5i$. Dus $(5i)^2=-25$, ja, dat is consistent. Maar dan gaan we $(-5i)^2=-25$ ook accepteren. Er zijn dus twee complexe wortels van $-25$, namelijk $5i$ en $-5i$. Net zoals de wortels van $16$ er twee zijn: $4$ en $-4$. Deze getallen die een veelvoud van $i$ zijn noemen we _imaginair_, omdat we ze ons moeilijk konden voorstellen. We schrijven de imaginaire getallen als $bi$ met $b\in\mathbb{R}$. En voor het imaginaire getal $i$ geldt $i^2=-1$. Nu kun je ineens alle kwadratische vergelijkingen oplossingen! In de verzameling van complexe getallen dan, dat dan weer wel.
